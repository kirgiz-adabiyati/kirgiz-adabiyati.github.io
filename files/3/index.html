<!DOCTYPE html>
<html lang="en">
<head>
	<meta charset="UTF-8">
	<meta name="viewport" content="width=device-width, initial-scale=1.0">
	<link rel="stylesheet" href="css/style.css">

	<!-- FONTS -->
	<link rel="preconnect" href="https://fonts.googleapis.com">
	<link rel="preconnect" href="https://fonts.gstatic.com" crossorigin>
	<link href="https://fonts.googleapis.com/css2?family=Montserrat:wght@100;400&display=swap" rel="stylesheet">
	
	<title>ДАТКАЙЫМ  СУЛУУ</title>
</head>
<body>
	<header>
		<h1>ДАТКАЙЫМ  СУЛУУ</h1>
	</header><hr>
	<div class="main">
		<p>
			Китепте өзүм көргөмүн,<br>
			Бейиш, дозок боюну.<br>
			Кармадым ишин, кубатын<br>
			Каттап көрдүм шу жылы<br>
			Ханабад, Созок жолуну.<br>
			<br>
			Топурак-белге барганда,<br>
			Бузулуп көөнүм толукту,<br>
			Базар-Коргон мен барсам,<br>
			Миң үйлүү мундуз төрөсү –<br>
			Миң башы Максыт жолукту.<br>
			<br>
			Мингени жорго көшүлүп,<br>
			Бирге кеттим кошулуп.<br>
			Өкүмат кылып бийиге,<br>
			Өкүмдар Максыт миң башы<br>
			Улук-аян күндөрдө<br>
			Алып кирди үйүнө.<br>
			Көзүм түштү төрүгө:<br>
			Жайнамаз-килем салыптыр,<br>
			Жата турган жериге.<br>
			Сарала кийиз салганы,<br>
			Саркардага мунасип,<br>
			Салам кылды алганы.<br>
			 <br>
			Атуулу Максыт миң башы<br>
			Ак шумкар экен салганы,<br>
			Ай жамал сулуу алганы.<br>
			Торала туйгун салганы,<br>
			Төрөлөр кызы айымдай<br>
			Бир шаардын баасы<br>
			Миң башынын алганы.<br>
			<br>
			 Ак куржунга базарлык<br>
			Салып келди миң башы.<br>
			Кыздарына арзылап,<br>
			Кызыл шуру чач папик<br>
			Алып келди миң башы.<br>
			<br>
			Базардан келген буюм деп,<br>
			Бирини колго албады.<br>
			Кыздан сулуу Даткайым<br>
			Кыя көзүн салбады.<br>
			<br>
			 Суксур моюн, суу талдай<br>
			Сулуулугун мен билдим.<br>
			Сунган бутун жыйбаган<br>
			Улуулугун мен билдим.<br>
			<br>
			Улуктугун сурасаң<br>
			Курманжанча бар экен.<br>
			Кумархандын апасы<br>
			Алымканча бар экен.<br>
			Жаннат экен таалими<br>
			Залымханча бар экен.<br>
			Бир көргөн адам кайрылып,<br>
			Карашканын айтамын.<br>
			Жаннаттай үйдүн төрүндө<br>
			Жагалмай сындуу Даткайым<br>
			Жарашканын айтамын.<br>
			Сыры суудай айбаттуу<br>
			Савлатиңди айтамын.<br>
			<br>
			Орсо катар он сандык<br>
			Оңдоп килем жүк жыйып,<br>
			Олтурсаң Аптапайымдай<br>
			Дөөлөтүңдү айтамын.<br>
			Атайы келген мейманга<br>
			Аштуулугуң айтамын.<br>
			Эки колуң бооруңда<br>
			Баштуулугуң айтамын.<br>
			Босого жайың – төрүңдө<br>
			Муратка жетсин миң башы,<br>
			Даткайым, сенин дооруңда.<br>
			<br>
			Катык кылып бышырып,<br>
			Каймагы калың ак сүттөй.<br>
			Алтымыш жылкы калыңы<br>
			Алыптыр кыз үстүгө.<br>
			Аймакы болсом бу жерге<br>
			Жамлар эдем Максыттай.<br>
			<br>
			Жакшынын калат санаты,<br>
			Калдыгачтай ойнотот<br>
			Кайчыдай эки канаты.<br>
			Катын алса үстүгө<br>
			Капа болбойт кайгырып,<br>
			Жакшы зайып адаты.<br>
			<br>
			Айылың консун Чатка айым,<br>
			Атың кетти ар жерге,<br>
			Ай жамал сулуу Даткайым.<br>
			Ат тайгылат тар жерде,<br>
			Байкадырчылык болучу<br>
			Малы, пулу бар жерге.<br>
			Атыны жакшы чыгарып,<br>
			Айтып жүрөм ар жерге.<br>
			<br>
			Баштыгыны тор кылган,<br>
			Базардай үйүн гүл кылган.<br>
			Агын суу кылып ашыны,<br>
			Азиз кылган аржерге<br>
			Алганынын башыны.<br>
			<br>
			Чайы кайнап кумганда,<br>
			Майы кайнап казанда,<br>
			Аты жакшы Даткайым<br>
			Ашы мынча фазанда.<br>
			<br>
			Мазаси балдай ашынын.<br>
			Ортосунда калы бар,<br>
			Пиликтей эки кашынын.<br>
			Босого бойлуу кара чач<br>
			Мунча йам узун болорбу.<br>
			Ак бетинин ортосу<br>
			Анардай кызыл болорбу!<br>
			<br>
			Көзү жакшы Даткайым<br>
			Көк чайды көп аччык деп,<br>
			Памил чайды сасык деп,<br>
			Кара чайды кайнатып,<br>
			Каймактап шире чай кылат.<br>
			<br>
			Мөөрлөгөн кагаздай<br>
			Даткайымдын ак бети.<br>
			Көрсөң көзүң тайгылат.<br>
			Ар жерде болсо кем эмес,<br>
			Атантайлыгы Максыттай.<br>
			Даткайымдын жамалы<br>
			Ак каймактуу ак сүттөй.<br>
			Ак бети Айдын жүзүндөй.<br>
			Көздөрү чилги жүзүмдөй.<br>
			<br>
			Чачы кара кундуздай,<br>
			Сааркы Чолпон жылдыздай.<br>
			Кашы кара пиликтей,<br>
			Колдору коюн жиликтей.<br>
			Конодо озгон күлүктөй.<br>
			Султан боюн карасаң,<br>
			Суудан чыккан сүлүктөй.<br>
			<br>
			Куурчактай Даткайым<br>
			Кумарлуу көзү сүзүлүп,<br>
			Күлө басса үзүлүп,<br>
			Даткайымды мен айтсам<br>
			Күн тутканы орозо<br>
			Сыямдарча бар экен.<br>
			Түндө уктабай ыйлаган<br>
			Кайымдарча бар экен.<br>
		</p>
		<br>
	</div>
	<div class="dwn">
		<button><a href="https://t.me/kirgizadabiyati10klass/16">Файлды көчүрүү</a></button>
	</div>
</body>
</html>